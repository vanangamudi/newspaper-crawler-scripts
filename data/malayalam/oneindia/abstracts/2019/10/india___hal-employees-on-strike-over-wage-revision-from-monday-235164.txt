http://malayalam.oneindia.com/news/india/hal-employees-on-strike-over-wage-revision-from-monday-235164.html
------------------
ബംഗളൂരു: വേതന പരിഷ്‌കരണം ഉള്‍പ്പെടെയുള്ള ആവശ്യങ്ങള്‍ ഉന്നയിച്ച് സര്‍ക്കാര്‍ സ്ഥാപനമായ ഹിന്ദുസ്ഥാന്‍ എയറോനോട്ടിക്‌സ് ലിമിറ്റഡിലെ (എച്ച്എഎല്‍) 20,000 ജീവനക്കാര്‍ തിങ്കളാഴ്ച മുതല്‍ അനിശ്ചിതകാല പണിമുടക്കിന് തയ്യാറെടുക്കുന്നതായി തൊഴിലാളി യൂണിയന്‍ അറിയിച്ചു. വേതന പരിഷ്‌കരണത്തില്‍ മാനേജ്‌മെന്റുമായുള്ള ചര്‍ച്ചകളും അനുരഞ്ജന ശ്രമങ്ങളും പരാജയപ്പെട്ടതിനാലാണ് സമരം. തൊഴില്‍ നിയമങ്ങള്‍ പാലിച്ച് രണ്ടാഴ്ച മുമ്പ് (സെപ്റ്റംബര്‍ 30) നല്‍കിയ നോട്ടീസ് അനുസരിച്ച് തിങ്കളാഴ്ച മുതല്‍ അനിശ്ചിതകാല പണിമുടക്കിന് മുന്നോട്ട് പോവുകയാണെന്ന് എച്ച്എഎല്ലിന്റെ 9 ട്രേഡ് യൂണിയന്‍ ജനറല്‍ സെക്രട്ടറി എസ്. ചന്ദ്രശേഖര്‍ ഐഎഎന്‍എസിനോട് പറഞ്ഞു. ആവശ്യങ്ങള്‍ പരിഗണിക്കാന്‍ മാനേജ്മെന്റ് വിസമ്മതിച്ചതാണ് തിങ്കളാഴ്ച മുതല്‍ ഒമ്പത് സ്ഥലങ്ങളിലും പണിമുടക്ക് ആരംഭിക്കാന്‍ നിര്‍ബന്ധിതമാക്കിയത്. പണിമുടക്കില്‍ പങ്കെടുക്കാന്‍ എല്ലാ തൊഴിലാളികളോടും അംഗങ്ങളോടും അഭ്യര്‍ത്ഥിക്കുന്നതായും അദ്ദേഹം കൂട്ടിച്ചേര്‍ത്തു.